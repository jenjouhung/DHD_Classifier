于法開。不知何許人。事蘭公為弟子。深思
孤發獨見言表。善放光及法華。又祖述耆
婆妙通醫法。嘗乞食投主人家。值婦人在
草危急眾治不驗舉家遑擾。開曰。此易治
耳。主人正宰羊欲為淫祀。開令先取少肉
為羹進竟因氣針之。須臾羊膜裹兒而出。
升平五年孝宗有疾。開視脈知不起不肯
復入。康獻后令曰。帝小不佳咋呼于公視
脈。亘到門不前種種辭憚。宜收付廷尉。
俄而帝崩。獲免還剡石城。續修元華寺。後
移白山靈鷲寺。每與支道林爭即色空義。
廬江何默申明開難。高平郄超宣述林解。並
傳於世。開有弟子法威。清悟有樞辯。故孫
綽為之贊曰。易曰翰白。詩美蘋藻。斑如
在場。芬若停潦。于威明發。介然遐討。有潔
其名。無愧懷抱。開嘗使威出都經過山陰。
支遁正講小品。開語威言。道林講比汝至。
當至某品中。示語攻難數十番云。此中舊
難通。威既至郡。正值遁講。果如開言。往復
多番遁遂屈。因厲聲曰。君何足復。受人寄
載來耶。故東山喭云。深量開思林談識記。
至哀帝時累被詔徵乃出京講放光經。
凡舊學抱疑莫不因之披釋。講竟辭還東
山。帝戀德慇懃。䞋錢絹及步輿并冬夏之
服。謝安王文度悉皆友善。或問法師高明剛
簡。何以醫術經懷。答曰。明六度以除四
魔之病。調九候以療風寒之疾。自利利人
不亦可乎。年六十卒於山寺。孫綽為之目
曰。才辯縱橫。以數術弘教。其在開公乎。


