于道邃。燉煌人。少而失蔭叔親養之。邃孝
敬竭誠若奉其母。至年十六出家事蘭公
為弟子。學業高明內外該覽。善方藥美書
札。洞諳殊俗尤巧談論。護公常稱邃高簡
雅素有古人之風。若不無方為大法梁棟
矣。後與簡公俱過江。謝慶緒大相推重。性
好山澤在東多遊履名山。為人不屑毀
譽。未嘗以塵近經抱。後隨蘭適西域。於
交趾遇疾而終。春秋三十有一矣。郗超圖
寫其形。支遁著銘。贊曰。英英上人。識通理
清。朗質玉瑩。德音蘭馨。孫綽以邃比阮咸。
或曰。咸有累騎之譏。邃有清冷之譽。何得
為匹。孫綽曰。雖迹有窪隆高風一也。喻道
論云。近洛中有竺法行談者以方樂令。江
南有于道邃識者以對勝流。皆當時共所
見聞。非同志之私譽也。


